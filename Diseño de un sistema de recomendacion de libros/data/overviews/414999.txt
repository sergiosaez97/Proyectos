Když z vesmíru přilétly obrovité tiché lodě a zakotvily přesně nad hlavními městy všech zemí světa, nikdo nevěděl, co očekávat. Ovšem Vládci, jak lidé začali nazývat tajemné bytosti z lodí, třebaže se před lidstvem skrývali, přišli proto, aby jednou provždy sjednotili válčící svět, aby učinili přítrž chudobě, nemocem a zločinu. A slíbili, že se lidem ukážou za padesát let. Padesát let je dost dlouhá doba na to, aby se svět i lidé mohli změnit k nepoznání, a když se Vládci konečně ukážou, je to pro člověka éry míru a prosperity šok, se kterým se však dokáže snadno vyrovnat. Teprve pak ale přichází čas skutečných změn. Dětem této nové Utopie se začínají zdát sny o vzdálených sluncích a cizích planetách a pomalu se mění v „něco", co přesahuje chápání jejich vlastních rodičů. Brzy budou připravené spojit se s vesmírnou Nadmyslí. Nastává konec dětství lidské rasy…Konec dětství, jeden z právem trvale nejoblíbenějších vědeckofantas­tických románů všech dob, je Clarkovým mistrovským dílem, který pojednává prostým jazykem a v nezapomenutelných obrazech o vznešeném metafyzickém tématu, přičemž spěje od samého začátku k děsivému a působivému vyvrcholení.